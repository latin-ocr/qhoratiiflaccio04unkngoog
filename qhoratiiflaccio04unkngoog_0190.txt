146

HORATII

IXI puellis nuper idoneus
et militavi non sine gloria:

nunc arma defunctumque bello
barbiton hic paries habebit,
laevum marinae qui Veneris latus
custodit. hic, hic ponite lucida
funalia eb vectes et arcus
oppositis foribus minaces,
o quae beatam diva tenes Cyprum et
Memphin carentem Sithonia nive,
regina, sublimi flagello
tange Chloen semel arrogantem.

